---
layout: post
comments: true
hero_height: is-small
title:  "Protesta tramite altri mezzi: la legittimazione degli hackers"
date:   2020-06-17
categories: social banditry
description: "L'effetto dell'efficacia politica e rabbia sul supporto per i banditi sociali"
image: 'https://gatravaglino.github.io/img/banditry/anon.jpg'
published: true
canonical_url: https://gatravaglino.github.io/banditry/2020-06-17-protest-bandits.markdown.html
---

In Dicembre 2019, il collettivo di hackers *Anonymous Italia* attacca le piattorme informatiche di alcuni atenei Italiani, riesce ad ottenere dei dati personali degli utenti e li pubblica in rete. Questi dati includono ID, emails, passaporti, e passwords di docenti e studenti. Nel rivendicare l'atto, il collettivo spiega che l'attacco è stato una denuncia contro la scarsa sicurezza delle piattaforme che custodiscono i dati universitari, un atto di protesta che richiama l'attenzione sugli enormi tagli subiti dal sistema educativo italiano. In fondo - spiega il collettivo - la scarsa sicurezza delle piattaforme significava che questi dati erano in qualche misura già pubblici. Almeno ora ve ne è consapevolezza.

Come reagireste in risposta ad una situazione del genere? Ad esemplificare le diverse possibili reazioni, ecco due risposte tratte dai commenti al [blog](https://anonitaly.blackblogs.org/2019/12/22/cervelli-in-fuga/) di Anonymous Italia. 

Un utente scrive:

> > Condividere le password degli studenti vuol dire danneggiarli, non aiutarli. Che cazzo di colpa ha un dottorando se le università non riescono a difendersi da attacchi così ridicoli? Perché devono pagare gli studenti? Zero supporto per sta stronzata e fidatevi che nessuno della “comunità” la sostiene.

Mentre un altro scrive:

> > Bravi! …da uno studente a cui avete prelevato i dati… Bravi! Date una sveglia a chi non si può permettere più di dormire!

Queste risposte sottolineano l'inerente ambiguità di questi atti. È difficile giudicarne motivazioni ed effetti. 

Abbiamo analizzato la questione in una recente ricerca empirica, nella quale abbiamo investigato la maniera in cui le persone giudicano atti come questo, e le cause psicologiche di questi giudizi.

> You can download the full text of the article in English [here](https://kar.kent.ac.uk/81609/3/If%20they%20don%27t%20listen%20to%20us%20they%20deserve%20it.pdf).* 

### Gli hackers

In epoca attuale, sono tanti gli aspetti della nostra vita che hanno luogo online. Questo trend continuerà, forse accellerato dalle necessità di distanziamento sociale create dalla pandemia. Questo stato di cose genera opportunità e rischi. Opportunità perchè si aprono le porte a nuove interazioni, connessioni e transazioni (anche economiche). E rischi dovuti alla fragilità dei sistemi informatici ed alle difficoltà legate alla sorveglianza della rete da parte delle autorità. 

In questo contesto operano molti nuovi attori, tra cui gli **hackers**. Generalmente, quando si parla di hackers ci si riferisce ad individui dotati di ampie competenze tecnico-informatiche, e capaci di manipolare [i sistemi programmabili](https://it.wikipedia.org/wiki/Hacker). Ma gli hackers sono difficili da definire in maniera univoca. Le motivazioni per cui gli hackers agiscono possono essere molto diverse. Alcuni lo fanno per rendiconto personale, per gusto della sfida e divertimento. Altri sono veri e propri attivisti che utilizzano le loro competenze per difendere ciò in cui credono, o per punire coloro che deviano da norme ritenute importanti. E non sempre si può - nell'anonimato di Internet e data la fluidità di questi gruppi - tracciare una linea netta tra questi due poli.

In una ricerca pubblicata di recente, i miei collaboratori ed io abbiamo analizzato in maniera empirica la questione di come le persone giudicano attacchi hackers in risposta ad un ingiustizia. Il testo completo dello studio, intitolato *‘If They Don’t Listen to Us, they Deserve It’: The Effect of External Efficacy and Anger on the Perceived Legitimacy of Hacking* (in inglese) è disponibile [qui](https://kar.kent.ac.uk/81609/3/If%20they%20don%27t%20listen%20to%20us%20they%20deserve%20it.pdf). In questo post ne illustro brevemente i risultati principali.[^1] La nostra tesi è che il sostegno per le azioni degli hackers è una forma di protesta vicaria utilizzata da chi ritiene di non avere altri mezzi per farsi ascoltare.

### Il banditismo sociale: protesta tramite altri mezzi

Di fronte all'ingiustizia, le persone possono esprimere il loro dissenso in vari modi. Possono, ad esempio, marciare in piazza, votare, o firmare petizioni. Queste attività hanno, tuttavia, un **costo**. Impegnarsi in prima persona richiede tempo ed il possesso di risorse materiali e culturali. Le persone, quindi, tendono a prendere parte in misura maggiore a queste attività quando pensano di essere ascoltate dalle istituzioni, e di avere quindi la possibilità di generare cambiamento sociale tramite le loro azioni. Questo concetto è conosciuto in psicologia sociale come '*senso di efficacia politica*'. L'efficacia politica è un importante predittore dell'impegno politico.

Come succede quando le persone ritengono di avere bassa efficacia, vale a dire di non avere voce?

La risposta a questa domanda è complessa e le varie analisi hanno preso in considerazione, in linea con il variare di altri fattori cognitivi ed emotivi, la *radicalizzazione* o la *passività*. Le persone potrebbero iniziare a vedere nella violeza l'unico modo per cambiare la società ed ottenere ciò che vogliono. Oppure potrebbero decidere che non c'è nulla da fare, ed accettare - in alcuni casi anche giustificare - lo status quo, per quanto ingiusto. 

Con il mio gruppo di ricerca, ci siamo occupati di analizzare un ulteriore metodo che le persone utilizzano per esprimere dissenso quando l'efficacia politica è bassa. Le persone possono esperimere la loro rabbia contro lo status quo tramite la legittimazione di attori sociali le cui azioni (semi-legali o illegali) "disturbano" e "puniscono" il sistema per loro conto. 

Abbiamo definito questo fenomeno **"banditismo sociale"** perché esso richiama alla memoria il rapporto fra comunità e banditi descritti dal sociologo inglese Hobsbawm. Nelle società tradizionali, i banditi, si pensi alla figura mitica di Robin Hood o - molto più recentemente in Italia - a quella di [Giuliano](https://it.wikipedia.org/wiki/Salvatore_Giuliano), erano individui che agivano illegalmente ma che potevano contare sull'ammirazione e sostegno della comunità. Secondo Hobsbawm questo sostegno era in larga parte dovuto alla capacità dei banditi di rappresentare (volutamente o non-volutamente) pulsioni di cambiamento che animavano una comunità di persone altrimenti prive di voce e opportunità di azione collettiva.  

In altre parole, il sostegno e l'ammirazione verso i banditi erano un modo per esperimere dissenso. Tale ammirazione rappresentava - in maniera *vicaria* - un desiderio per relazioni più eque, in un contesto in cui le persone avevano ben poca opportunità di generare cambiamento collettivo.

Gli hackers, in molti aspetti, hanno caratteristiche simili a quelle dei banditi descritti da Hobsbawm. Come i banditi, le loro azioni - si diceva prima - sono inerentemente ambigue: agiscono per il loro rendiconto o per noi? Difendono davvero gli ideali che dicono di difendere o si stanno divertendo alle nostre spalle? Come i banditi, gli hackers operano in territori difficili da controllare per l'autorità (zone montuose e inaccesibili come l'entroterra siciliano dove operava Giuliano... o internet). E come i banditi hanno accesso a risorse e competenze che non tutti nella popolazione generale hanno (la capacità di usare le armi, come Giuliano, oppure la capacità di manipolare i sistemi programmabili).

### Lo studio empirico

In questo studio, con due esperimenti che hanno coinvolto circa 480 partecipanti, abbiamo analizzato la relazione fra efficacia politica (avere voce) e la legittimazione degli hackers. I due esperimenti sono molto simili, e replicano lo stesso fenomeno in due contesti diversi (nel contesto universitario e nella popolazione generale). Qui descrivo solo uno dei due studi; tuttavia, i risultati sono equivalenti. 

Nello studi, i participanti vengono posti di fronte una situazione di ingiustizia. Ad esempio, ai partecipanti di uno degli studi - che sono studenti - viene descritta una situazione in cui essi ricevono un voto iniquo ad un esame, e portano le loro rimostranze ad un ufficio amministrativo dell'università. Per esperienza professionale sappiamo che questa è una situazione con la quale gli studenti possono identificarsi bene e che quindi ci permette di aggiungere realismo alla situazione sperimentale.

Il resto della descrizione cambia a seconda della condizione sperimentale a cui sono assegnati i partecipanti. Ad un gruppo di partecipanti viene descritto che l'ufficio ascolta le loro rimostranze e che indagherà sull'accaduto. Ad un altro gruppo viene invece detto che l'ufficio ascolta le loro rimostranze ma dice di non poter fare nulla. L'assegnamento dei parteicipanti alle condizioni è randomizzato.

Ad entrambi i gruppi viene poi chiesto quanta rabbia sentono contro l'università (la nostra misura di rabbia contro il sistema, tre items). Infine, a tutti i partecipanti viene descritto l'avvenimento di un attacco hacker ai danni dei sistemi informatici universitari. Viene misurata la legittimazione di questo attacco utilizzando sei items che sondano l'accordo o il disaccordo con varie affermazioni (ad esempio, "le azioni degli hackers sono legittime").

L'esperimento, quindi, manipola sistematicamente i sentimenti di efficacia nei partecipanti. Un gruppo viene esposto ad una situazione di bassa efficacia, l'altro di alta efficacia. Successivamente, vengono misurate le conseguenze di questa manipolazione in entrambi i gruppi. Le medie vengono comparate per determinare se ci sono differenze dovute alla manipolazione sperimentale.

Ecco i risultati riguardanti la misura di rabbia:

<p align="center">
  <img src="/img/banditry/anger.png" width="500" />
</p>

E quelli per la legittimazione dell'attacco hacker:

<p align="center">
  <img src="/img/banditry/legitimacy.png" width="500" />
</p>

Le persone che sentono bassi livelli di efficacia politica provano più rabbia rispetto l'ingiustiza subita (che è identica in entrambe le condizioni) e legittimano l'attacco hacker in misura maggiore (una differenza statisticamente significativa) dell'altro gruppo. 

Ulteriori analisi mostrano che l'effetto della bassa effica sulla maggiore legittimizzazione degli hackers viene trasmesso proprio da maggiori livelli di rabbia contro il sistema ingiusto. 

<p align="center">
  <img src="/img/banditry/path.png" width="500" />
</p>

### Conclusioni

Questo studio illumina alcuni dei processi psicologici alla base dell'ammirazione degli hackers. Si tratta delle prime evidenze sperimentali del ruolo dell'efficacia politica nella percezione di questi gruppi. In linea con quanto avevamo ipotizzato, quando le persone percepiscono di avere bassa efficacia reagiscono mostrando maggiore rabbia contro il sistema, una rabbia che poi è associata ad una maggiore ammirazione verso gruppi che attacano tale sistema.

Una questione importante da chiarie è che non è necessario che gli hackers (o i banditi in genere) stiano agendo **realmente** per conto delle persone, o a loro beneficio. Nell'esperimento - così come nella vita reale mimata nella situazione sperimentale - noi sappiamo poco delle motivazioni vere degli hackers. I banditi sono davvero quello che dicono di essere? Raramente lo sappiamo. Ciò che forse è più importante - ed abbiamo in programma altre ricerche per esaminre la questione - è la capacità degli hackers di materializzare, tramite azioni clamorose e altamente visibili, la rabbia degli individui contro un sistema ritenuto ingiusto e altrimenti impossibile da cambiare.

La questione è stata anche oggetto di un dibattito estramente interessante tra il sociologo Hobsbawm e l'antropologo [Blok](https://pdfs.semanticscholar.org/61b3/9d0eca9fb64b42a305af81f83399e1fddd2b.pdf) negli anni '70 (vedi anche la risposta di [Hobsbawm](https://student.cc.uoc.gr/uploadFiles/179-%CE%9A%CE%9A%CE%93431/hobsbawm%20reply.pdf) ). Il fulcro del dibattito è se i banditio sono davvero i difensori dei più deboli, gruppi che incarnano le istanze di coloro che non hanno voce, oppure sono individui egoisti (e spesso violenti) che si approfittano della situazione ai danni *soprattutto* di coloro che non hanno potere. Giuliano, in fondo, finì con l'attaccare il movimento proletario e lavorare al servizio di coloro che - a parole - odiava.

La questione è fondamentale dal punto di vista **sociologico**. E, credo, rimane tuttora irrisolta. Ma dal punto di vista **psicologico** la questione è quasi irrelevante. Se guardata da questa prospettiva disciplinare, ciò che conta del banditismo non è l'**ontologia** del gruppo (ciò che i banditi sono *realmente*), bensì la maniera in cui il gruppo viene percepito dalle persone. Queste percezioni sono importanti. La legittimazione dei banditi è ciò che permette a questi gruppi di sopravvivere a lungo. Ci sono contesti e situazioni (mi viene in mente un esempio estremo, la mafia) in cui lo scontro su queste percezioni pare sia ancora in corso. 




[^1]: Questo è il primo articolo della tesi della mia dottoranda, [Maria Heering](https://www.kent.ac.uk/psychology/people/328/www.kent.ac.uk/psychology/people/328/heering-maria). Gli altri autori sono [Dominic Abrams](https://www.kent.ac.uk/psychology/people/212/www.kent.ac.uk/psychology/people/212/abrams-dominic) e Emily Goldsack (che completò la sua tesi triannale sull'argomento).

***
- Img: Photo by [Tarik Haiga](https://unsplash.com/@tar1k) on [Unsplash](https://unsplash.com)
- Grafici prodotti usando R and ggplot2
